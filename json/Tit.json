[
  {
    "chapter": 1,
    "verses": [
      {
        "verse": "1",
        "text": "Pál, Isten szolgája, Jézus Krisztusnak pedig apostola Isten választottaiért, hogy higgyenek, és megismerjék az igazságot az igazi kegyesség szerint"
      },
      {
        "verse": "2",
        "text": "az örök élet reménységére, amelyet Isten, aki nem hazudik, örök idők előtt megígért,"
      },
      {
        "verse": "3",
        "text": "igéjét pedig kijelentette a maga idejében az evangélium hirdetésével, amelyre megbízást kaptam a mi üdvözítő Istenünk rendeléséből."
      },
      {
        "verse": "4",
        "text": "Titusznak, a közös hitben való igaz fiamnak: Kegyelem és békesség Istentől, a mi Atyánktól és Krisztus Jézustól, a mi Üdvözítőnktől."
      },
      {
        "verse": "5",
        "text": "Azért hagytalak Krétán, hogy rendbe hozd az elintézetlenül maradt ügyeket, és presbitereket állíts szolgálatba városonként, ahogyan meghagytam neked:"
      },
      {
        "verse": "6",
        "text": "ha van olyan, aki feddhetetlen, egyfeleségű férfi, akinek gyermekei hívők, nem vádolhatók kicsapongással, és nem engedetlenek."
      },
      {
        "verse": "7",
        "text": "A püspök ugyanis mint Isten sáfára legyen feddhetetlen, nem önkényeskedő, nem indulatos, nem részeges, nem kötekedő és nem haszonleső,"
      },
      {
        "verse": "8",
        "text": "hanem vendégszerető, a jóra hajlandó, józan, igazságos, kegyes, önmegtartóztató,"
      },
      {
        "verse": "9",
        "text": "aki ragaszkodik a tanítással megegyező igaz beszédhez, hogy az egészséges tanítással tudjon bátorítani, és meg tudja győzni az ellenszegülőket."
      },
      {
        "verse": "10",
        "text": "Mert sokan engedetlenek, fecsegők és ámítók, különösen a körülmetéltek között."
      },
      {
        "verse": "11",
        "text": "Ezeket el kell hallgattatni, mert egész családokat feldúlnak azzal, hogy aljas nyereség kedvéért azt tanítják, amit nem volna szabad."
      },
      {
        "verse": "12",
        "text": "Valaki közülük, saját prófétájuk mondta: „A krétaiak megrögzött hazudozók, gonosz vadállatok, lusta, falánk népség.”"
      },
      {
        "verse": "13",
        "text": "Ez a vélemény igaz. Éppen ezért fedd őket szigorúan, hogy egészséges legyen a hitük,"
      },
      {
        "verse": "14",
        "text": "ne foglalkozzanak zsidó mondákkal és az igazságtól elfordult emberek parancsolataival."
      },
      {
        "verse": "15",
        "text": "Minden tiszta a tisztának, de a tisztátalanoknak és a hitetleneknek semmi sem tiszta, sőt szennyes mind az elméjük, mind a lelkiismeretük."
      },
      {
        "verse": "16",
        "text": "Azt vallják, hogy ismerik Istent, de cselekedeteikkel tagadják, mert utálatosak, engedetlenek és minden jó cselekedetre alkalmatlanok."
      }
    ]
  },
  {
    "chapter": 2,
    "verses": [
      {
        "verse": "1",
        "text": "Te azonban azt hirdesd, ami egyezik az egészséges tanítással,"
      },
      {
        "verse": "2",
        "text": "hogy az idős emberek legyenek mértékletesek, tisztességesek és józanok, a hitben, a szeretetben és az állhatatosságban egészségesek;"
      },
      {
        "verse": "3",
        "text": "ugyanígy az idős asszonyok is szentekhez illően viselkedjenek; senkit se rágalmazzanak, ne legyenek mértéktelen borivás rabjai, tanítsanak a jóra;"
      },
      {
        "verse": "4",
        "text": "neveljék józanságra a fiatal asszonyokat, hogy ezek is szeressék a férjüket és gyermekeiket,"
      },
      {
        "verse": "5",
        "text": "és józanok, tiszta életűek, háziasak, jók, férjük iránt engedelmesek legyenek, nehogy miattuk érje gyalázat Isten igéjét."
      },
      {
        "verse": "6",
        "text": "Az ifjakat ugyanígy intsd, hogy legyenek józanok mindenben;"
      },
      {
        "verse": "7",
        "text": "te magad légy példaképük a jó cselekedetekben, mutass nekik a tanításban romlatlanságot és komolyságot,"
      },
      {
        "verse": "8",
        "text": "beszéded legyen feddhetetlen és egészséges, hogy megszégyenüljön az ellenfeled, mivel semmi rosszat sem tud mondani rólunk."
      },
      {
        "verse": "9",
        "text": "A szolgákat intsd, hogy engedelmeskedjenek uraiknak, legyenek készségesek mindenben, ne feleseljenek,"
      },
      {
        "verse": "10",
        "text": "ne lopjanak, hanem tanúsítsanak igazi, teljes megbízhatóságot, hogy a mi üdvözítő Istenünk tanításának díszére váljanak mindenben."
      },
      {
        "verse": "11",
        "text": "Mert megjelent Isten üdvözítő kegyelme minden embernek,"
      },
      {
        "verse": "12",
        "text": "és arra nevel minket, hogy megtagadva a hitetlenséget és a világi kívánságokat, józanul, igazságosan és kegyesen éljünk e világban,"
      },
      {
        "verse": "13",
        "text": "mivel várjuk a mi boldog reménységünket, a mi nagy Istenünk és üdvözítőnk, Jézus Krisztus dicsőségének megjelenését,"
      },
      {
        "verse": "14",
        "text": "aki önmagát adta értünk, hogy megváltson minket minden gonoszságtól, és megtisztítson minket a maga népévé, amely jó cselekedetre törekszik."
      },
      {
        "verse": "15",
        "text": "Ezt hirdesd! Ints és feddj teljes határozottsággal: senki meg ne vessen téged!"
      }
    ]
  },
  {
    "chapter": 3,
    "verses": [
      {
        "verse": "1",
        "text": "Emlékeztesd őket arra, hogy rendeljék alá magukat az uralkodóknak és a felsőbbségnek: engedelmeskedjenek, és legyenek készek minden jó cselekedetre."
      },
      {
        "verse": "2",
        "text": "Senkit se szóljanak meg, kerüljék a viszálykodást, legyenek megértők, teljes szelídséget tanúsítva minden ember iránt."
      },
      {
        "verse": "3",
        "text": "Mert valamikor mi is esztelenek, engedetlenek, tévelygők voltunk, különféle kívánságok és élvezetek rabjai, gonoszságban és irigységben élők, egymástól gyűlöltek és egymást gyűlölők."
      },
      {
        "verse": "4",
        "text": "De amikor megjelent a mi üdvözítő Istenünk jósága és emberszeretete,"
      },
      {
        "verse": "5",
        "text": "nem az általunk véghezvitt igaz cselekedetekért, hanem az ő irgalmából üdvözített minket újjászülő és megújító fürdője a Szentlélek által,"
      },
      {
        "verse": "6",
        "text": "akit kitöltött ránk gazdagon Jézus Krisztus, a mi Üdvözítőnk által,"
      },
      {
        "verse": "7",
        "text": "hogy az ő kegyelméből megigazulva reménységünk szerint részesei legyünk az örök életnek."
      },
      {
        "verse": "8",
        "text": "Igaz ez a beszéd, és szeretném, ha szilárdan tanúskodnál ezek mellett, hogy az Istenben hívők igyekezzenek a jó cselekedetekben elöl járni: ezek jók és hasznosak az embereknek."
      },
      {
        "verse": "9",
        "text": "De kerüld az ostoba vitatkozásokat, a nemzetségtáblázatokkal kapcsolatos kérdéseket, a viszálykodásokat és a törvényeskedő harcokat, mert ezek haszontalanok és hiábavalók."
      },
      {
        "verse": "10",
        "text": "A szakadást okozó ember elől egy vagy két figyelmeztetés után térj ki,"
      },
      {
        "verse": "11",
        "text": "tudván, hogy az ilyen ember kivetkőzött önmagából, bűnben él, és magában hordja ítéletét."
      },
      {
        "verse": "12",
        "text": "Amikor majd elküldöm hozzád Artemászt vagy Tikhikoszt, igyekezz hozzám jönni Nikopoliszba, mert elhatároztam, hogy ott töltöm a telet."
      },
      {
        "verse": "13",
        "text": "Zénászt, a törvénytudót és Apollóst gondosan ellátva engedd útnak, hogy semmiben se legyen hiányuk."
      },
      {
        "verse": "14",
        "text": "De tanulják meg a mieink is, hogy jó cselekedetekkel járjanak elöl ott, ahol sürgős segítségre van szükség, hogy ne legyenek gyümölcstelenek."
      },
      {
        "verse": "15",
        "text": "Köszöntenek téged valamennyien, akik velem vannak. Köszöntsd azokat, akik szeretnek minket a hitben. A kegyelem legyen mindnyájatokkal!"
      }
    ]
  }
]
