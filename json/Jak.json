[
  {
    "chapter": 1,
    "verses": [
      {
        "verse": "1",
        "text": "Jakab, Istennek és az Úr Jézus Krisztusnak szolgája üdvözletét küldi a szórványban élő tizenkét törzsnek."
      },
      {
        "verse": "2",
        "text": "Teljes örömnek tartsátok, testvéreim, amikor különféle kísértésekbe estek,"
      },
      {
        "verse": "3",
        "text": "tudva, hogy hitetek próbája állhatatosságot eredményez."
      },
      {
        "verse": "4",
        "text": "Az állhatatosság pedig tegye tökéletessé a cselekedetet, hogy tökéletesek és hibátlanok legyetek, minden fogyatkozás nélkül."
      },
      {
        "verse": "5",
        "text": "Ha pedig valakinek nincsen bölcsessége, kérjen Istentől, aki készségesen és szemrehányás nélkül ad mindenkinek, és meg is kapja."
      },
      {
        "verse": "6",
        "text": "De hittel kérje, semmit sem kételkedve, mert aki kételkedik, az olyan, mint a tenger hulláma, amelyet a szél sodor és ide-oda hajt."
      },
      {
        "verse": "7",
        "text": "Ne gondolja tehát az ilyen, hogy bármit is kaphat az Úrtól,"
      },
      { "verse": "8", "text": "a kétlelkű és minden útján állhatatlan ember." },
      {
        "verse": "9",
        "text": "A szegény sorsú testvér a méltóságával dicsekedjék,"
      },
      {
        "verse": "10",
        "text": "a gazdag pedig megalázott voltával, mert elmúlik mindez, mint a mező virága."
      },
      {
        "verse": "11",
        "text": "Mert felkel a nap nagy hőséggel, és elszárítja a füvet; a virága elhull, és szépsége elvész. Így sorvad el vállalkozásaiban a gazdag is."
      },
      {
        "verse": "12",
        "text": "Boldog ember az, aki a kísértés idején kitart, mert miután kiállta a próbát, elnyeri az élet koronáját, amelyet az Úr megígért az őt szeretőknek."
      },
      {
        "verse": "13",
        "text": "Senki se mondja, amikor kísértésbe jut: „Isten kísért engem”, mert Isten a gonosztól nem kísérthető, és ő maga sem kísért senkit a gonosszal."
      },
      {
        "verse": "14",
        "text": "Mert mindenki saját kívánságától vonzva és csalogatva esik kísértésbe."
      },
      {
        "verse": "15",
        "text": "Azután a kívánság megfoganva bűnt szül, a bűn pedig kiteljesedve halált nemz."
      },
      { "verse": "16", "text": "Ne tévelyegjetek, szeretett testvéreim:" },
      {
        "verse": "17",
        "text": "minden jó adomány és minden tökéletes ajándék onnan felülről, a világosság Atyjától száll alá, akiben nincs változás, sem fénynek és árnyéknak váltakozása."
      },
      {
        "verse": "18",
        "text": "Az ő akarata szült minket az igazság igéje által, hogy mintegy első zsengéje legyünk teremtményeinek."
      },
      {
        "verse": "19",
        "text": "Tanuljátok meg tehát, szeretett testvéreim: legyen minden ember gyors a hallásra, késedelmes a szólásra, késedelmes a haragra,"
      },
      {
        "verse": "20",
        "text": "mert az ember haragja nem szolgálja Isten igazságát."
      },
      {
        "verse": "21",
        "text": "Ezért tehát vessetek el magatoktól minden tisztátalanságot és minden gonoszságot, és szelíden fogadjátok a belétek oltott igét, amely meg tudja tartani lelketeket."
      },
      {
        "verse": "22",
        "text": "Legyetek az igének cselekvői, ne csupán hallgatói, hogy be ne csapjátok magatokat."
      },
      {
        "verse": "23",
        "text": "Mert ha valaki csak hallgatója az igének, de nem cselekszi, olyan, mint az az ember, aki a tükörben nézi meg az arcát."
      },
      {
        "verse": "24",
        "text": "Megnézi ugyan magát, de elmegy, és nyomban el is felejti, hogy milyen volt."
      },
      {
        "verse": "25",
        "text": "De aki a szabadság tökéletes törvényébe tekint bele, és megmarad mellette, úgyhogy nem feledékeny hallgatója, hanem tevékeny megvalósítója: azt boldoggá teszi cselekedete."
      },
      {
        "verse": "26",
        "text": "Ha valaki azt hiszi, hogy kegyes, de nem fékezi meg a nyelvét, hanem még önmagát is becsapja, annak a kegyessége hiábavaló."
      },
      {
        "verse": "27",
        "text": "Tiszta és szeplőtlen kegyesség az Isten és Atya előtt ez: meglátogatni az árvákat és az özvegyeket nyomorúságukban, és tisztán megőrizni az embernek önmagát a világtól."
      }
    ]
  },
  {
    "chapter": 2,
    "verses": [
      {
        "verse": "1",
        "text": "Testvéreim, amikor a dicsőséges Urunkba, Jézus Krisztusba vetett hitetek szerint éltek, ne legyetek személyválogatók."
      },
      {
        "verse": "2",
        "text": "Mert ha belép hozzátok a gyülekezetbe fényes ruhában egy aranygyűrűs férfi, és ugyanakkor egy szegény is belép kopott ruhában,"
      },
      {
        "verse": "3",
        "text": "és ti arra figyeltek, aki a fényes ruhát viseli, sőt ezt mondjátok neki: „Te ülj ide kényelmesen”, a szegényhez pedig így szóltok: „Te állj oda”, vagy „Ülj le ide a zsámolyomhoz”,"
      },
      {
        "verse": "4",
        "text": "nem kerültetek-e ellentmondásba önmagatokkal, és nem lettetek-e gonosz szándékú bírákká?"
      },
      {
        "verse": "5",
        "text": "Figyeljetek csak ide, szeretett testvéreim: vajon nem Isten választotta-e ki azokat, akik a világ szemében szegények, hogy hitben gazdagok legyenek, és örököljék azt az országot, amelyet Isten az őt szeretőknek ígért?"
      },
      {
        "verse": "6",
        "text": "De ti megszégyenítettétek a szegényt. Vajon nem a gazdagok hatalmaskodnak-e rajtatok, nem ők hurcolnak-e titeket törvény elé?"
      },
      {
        "verse": "7",
        "text": "Nem ők káromolják-e azt a szép nevet, amelyről titeket elneveztek?"
      },
      {
        "verse": "8",
        "text": "Ha ellenben betöltitek a királyi törvényt az Írás szerint: „Szeresd felebarátodat, mint magadat!”, helyesen cselekedtek."
      },
      {
        "verse": "9",
        "text": "De ha személyválogatók vagytok, bűnt követtek el, és a törvény mint törvényszegőket marasztal el titeket."
      },
      {
        "verse": "10",
        "text": "Mert aki valamennyi törvényt megtartja, de akár csak egy ellen is vét, az valamennyi ellen vétkezik."
      },
      {
        "verse": "11",
        "text": "Mert aki ezt mondta: „Ne paráználkodj!”, ezt is mondta: „Ne ölj!” Ha pedig nem paráználkodsz, de ölsz, megszegted a törvényt."
      },
      {
        "verse": "12",
        "text": "Úgy beszéljetek, és úgy cselekedjetek, mint akiket a szabadság törvénye ítél meg."
      },
      {
        "verse": "13",
        "text": "Mert az ítélet irgalmatlan ahhoz, aki nem cselekedett irgalmasságot, az irgalmasság viszont diadalmaskodik az ítéleten."
      },
      {
        "verse": "14",
        "text": "Testvéreim, mit használ, ha valaki azt mondja, hogy van hite, de cselekedetei nincsenek? Vajon üdvözítheti-e őt az ilyen hit?"
      },
      {
        "verse": "15",
        "text": "Ha egy férfi- vagy nőtestvérünknek nincs ruhája, és nincs meg a mindennapi kenyere,"
      },
      {
        "verse": "16",
        "text": "valaki pedig ezt mondja nekik közületek: „Menjetek el békességgel, melegedjetek meg, és lakjatok jól”, de nem adjátok meg nekik, amire a testnek szüksége van, mit használ az?"
      },
      {
        "verse": "17",
        "text": "Ugyanígy a hit is, ha cselekedetei nincsenek, halott önmagában."
      },
      {
        "verse": "18",
        "text": "Viszont mondhatja valaki azt is: „Neked hited van, nekem meg cselekedeteim vannak.” Mutasd meg nekem a hitedet cselekedetek nélkül, én is meg fogom neked mutatni cselekedeteim alapján a hitemet."
      },
      {
        "verse": "19",
        "text": "Te hiszed, hogy egy az Isten. Jól teszed. Az ördögök is hiszik és rettegnek."
      },
      {
        "verse": "20",
        "text": "Akarod-e hát tudni, te ostoba ember, hogy a hit cselekedetek nélkül meddő?"
      },
      {
        "verse": "21",
        "text": "Ábrahám, a mi atyánk nem cselekedetekből igazult-e meg, amikor fiát, Izsákot felajánlotta az oltáron?"
      },
      {
        "verse": "22",
        "text": "Látod tehát, hogy hite együttműködött cselekedeteivel, és cselekedeteiből lett teljessé a hite."
      },
      {
        "verse": "23",
        "text": "Így teljesedett be az Írás, amely azt mondja: „Hitt Ábrahám Istennek, és Isten ezt számította be neki igazságul”, és „Isten barátjának neveztetett”."
      },
      {
        "verse": "24",
        "text": "Látjátok tehát, hogy cselekedetekből igazul meg az ember, és nem csupán a hit által."
      },
      {
        "verse": "25",
        "text": "Ugyanígy a parázna Ráháb is nem cselekedetekből igazult-e meg, amikor befogadta a követeket, és más úton bocsátotta el őket?"
      },
      {
        "verse": "26",
        "text": "Mert ahogyan a test halott a lélek nélkül, ugyanúgy a hit is halott cselekedetek nélkül."
      }
    ]
  },
  {
    "chapter": 3,
    "verses": [
      {
        "verse": "1",
        "text": "Testvéreim, ne legyetek sokan tanítók, hiszen tudjátok, hogy súlyosabb ítéletben lesz részünk."
      },
      {
        "verse": "2",
        "text": "Mert sokat vétkezünk mindnyájan: de ha valaki beszédében nem vétkezik, az tökéletes ember, meg tudja fékezni az egész testét."
      },
      {
        "verse": "3",
        "text": "Ha a lovak szájába zablát vetünk, hogy engedelmeskedjenek nekünk, egész testüket irányíthatjuk."
      },
      {
        "verse": "4",
        "text": "Íme, a hajókat, bármilyen nagyok, és bármilyen erős szelek hajtják is őket, egy egész kis kormányrúddal oda lehet irányítani, ahová a kormányos akarja."
      },
      {
        "verse": "5",
        "text": "Ugyanígy a nyelv is milyen kicsi testrész, mégis nagy dolgokkal kérkedik. Íme, egy parányi tűz milyen nagy erdőt felgyújthat:"
      },
      {
        "verse": "6",
        "text": "a nyelv is tűz, a gonoszság egész világa. Olyan a nyelv tagjaink között, hogy egész testünket beszennyezi, és lángba borítja egész életünket, miközben maga is lángba borul a gyehenna tüzétől."
      },
      {
        "verse": "7",
        "text": "Mindenfajta vadállat és madár, csúszómászó és tengeri állat megszelídíthető: meg is szelídíti az ember;"
      },
      {
        "verse": "8",
        "text": "a nyelvet azonban az emberek közül senki sem tudja megszelídíteni, fékezhetetlenül gonosz az, telve halálos méreggel."
      },
      {
        "verse": "9",
        "text": "Ezzel áldjuk az Urat és Atyát, és ezzel átkozzuk az Isten hasonlatosságára teremtett embereket:"
      },
      {
        "verse": "10",
        "text": "ugyanabból a szájból jön ki az áldás és az átok. Testvéreim, nem kellene ennek így lennie."
      },
      {
        "verse": "11",
        "text": "Vajon a forrás ugyanabból a nyílásból árasztja-e az édes és a keserű vizet?"
      },
      {
        "verse": "12",
        "text": "Avagy teremhet-e, testvéreim, a füge olajbogyót, és a szőlő fügét? Sós forrás sem adhat édes vizet."
      },
      {
        "verse": "13",
        "text": "Kicsoda bölcs és értelmes közöttetek? Mutassa meg a magatartásával, hogy mindent bölcs szelídséggel tesz!"
      },
      {
        "verse": "14",
        "text": "Ha pedig keserű irigység és viszálykodás van a szívetekben, ne vétkezzetek az igazság ellen azzal, hogy bölcsességetekkel kérkedtek."
      },
      {
        "verse": "15",
        "text": "Ez a bölcsesség nem felülről jön, hanem földi, testi és ördögi."
      },
      {
        "verse": "16",
        "text": "Mert ahol irigység van és viszálykodás, ott zűrzavar van és mindenféle gonosz tett."
      },
      {
        "verse": "17",
        "text": "A felülről való bölcsesség először is tiszta, azután békeszerető, méltányos, engedékeny, irgalommal és jó gyümölcsökkel teljes, nem részrehajló és nem képmutató."
      },
      {
        "verse": "18",
        "text": "Akik békességet teremtenek, békességben vetnek, hogy az igazság gyümölcsét arassák."
      }
    ]
  },
  {
    "chapter": 4,
    "verses": [
      {
        "verse": "1",
        "text": "Honnan vannak viszályok és harcok közöttetek? Nem a tagjaitokban dúló önző kívánságok okozzák ezeket?"
      },
      {
        "verse": "2",
        "text": "Kívántok valamit, és nem kapjátok meg, öltök és irigykedtek, de nem tudtok célt érni, harcoltok és viszálykodtok, de nem kapjátok meg, mert nem kéritek."
      },
      {
        "verse": "3",
        "text": "Vagy ha kéritek is, nem kapjátok meg, mert rosszul kéritek: csupán élvezeteitekre akarjátok azt eltékozolni."
      },
      {
        "verse": "4",
        "text": "Paráznák, nem tudjátok-e, hogy a világgal való barátság ellenségeskedés Istennel? Ha tehát valaki a világgal barátságot köt, ellenségévé válik Istennek."
      },
      {
        "verse": "5",
        "text": "Vagy azt gondoljátok, hogy az Írás ok nélkül mondja: „Irigységre kívánkozik a lélek, amely bennünk lakozik”?"
      },
      {
        "verse": "6",
        "text": "De még nagyobb kegyelmet is ad, ezért mondja: „Isten a kevélyeknek ellenáll, az alázatosoknak pedig kegyelmet ad.”"
      },
      {
        "verse": "7",
        "text": "Engedelmeskedjetek azért Istennek, de álljatok ellen az ördögnek, és elfut tőletek."
      },
      {
        "verse": "8",
        "text": "Közeledjetek Istenhez, és ő közeledni fog hozzátok. Tisztítsátok meg a kezeteket, ti bűnösök, és szenteljétek meg a szíveteket, ti kétlelkűek."
      },
      {
        "verse": "9",
        "text": "Gyötrődjetek, gyászoljatok és sírjatok, nevetésetek forduljon gyászra, örömötök szomorúságra."
      },
      {
        "verse": "10",
        "text": "Alázzátok meg magatokat az Úr előtt, és ő felmagasztal titeket."
      },
      {
        "verse": "11",
        "text": "Ne rágalmazzátok egymást, testvéreim. Aki testvérét rágalmazza vagy ítélkezik felette, az a törvényt rágalmazza, és a törvény felett ítélkezik. Ha pedig a törvény felett ítélkezel, nem megtartója, hanem ítélőbírája vagy a törvénynek."
      },
      {
        "verse": "12",
        "text": "Egy a törvényadó és az ítélőbíró, aki megmenthet és elveszthet. De ki vagy te, hogy ítélkezel felebarátod felett?"
      },
      {
        "verse": "13",
        "text": "Most tehát, akik azt mondjátok: „Ma vagy holnap elmegyünk abba a városba, és ott töltünk egy esztendőt, kereskedünk és nyereséget szerzünk”,"
      },
      {
        "verse": "14",
        "text": "azt sem tudjátok, mit hoz a holnap. Mert a ti életetek olyan, mint a lehelet, amely egy kis ideig látszik, aztán eltűnik."
      },
      {
        "verse": "15",
        "text": "Inkább ezt kellene mondanotok: Ha az Úr akarja, akkor élünk, és ezt vagy azt fogjuk cselekedni."
      },
      {
        "verse": "16",
        "text": "Ti azonban most kérkedtek elbizakodottságotokban: minden ilyen kérkedés gonosz."
      },
      {
        "verse": "17",
        "text": "Aki tehát tudna jót tenni, de nem teszi: bűne az annak."
      }
    ]
  },
  {
    "chapter": 5,
    "verses": [
      {
        "verse": "1",
        "text": "Most tehát, ti, gazdagok, sírjatok és jajgassatok a bekövetkező nyomorúságaitok miatt!"
      },
      {
        "verse": "2",
        "text": "Gazdagságotok megrothadt, ruháitokat megrágta a moly,"
      },
      {
        "verse": "3",
        "text": "aranyotok és ezüstötök megrozsdásodott, és rozsdája ellenetek tanúskodik, és megemészti testeteket, mint a tűz. Kincseket gyűjtöttetek még az utolsó napokban is."
      },
      {
        "verse": "4",
        "text": "Íme, a földjeiteket learató munkások bére, amelyet visszatartottatok, az égre kiált, és az aratók panasza eljutott a Seregek Urának a fülébe."
      },
      {
        "verse": "5",
        "text": "Dőzsöltetek a földön és tobzódtatok, hizlaltátok a szíveteket, mint az áldozati állat levágásának napján."
      },
      {
        "verse": "6",
        "text": "Elítéltétek, megöltétek az igazat, és ő nem állt ellen nektek."
      },
      {
        "verse": "7",
        "text": "Legyetek tehát türelemmel, testvéreim, az Úr eljöveteléig. Íme, a földművelő várja a föld drága gyümölcsét, és türelmesen várja, amíg az korai és késői esőt kap."
      },
      {
        "verse": "8",
        "text": "Legyetek tehát ti is türelemmel, és erősítsétek meg a szíveteket, mert az Úr eljövetele közel van."
      },
      {
        "verse": "9",
        "text": "Ne panaszkodjatok, testvéreim, egymásra, hogy el ne ítéltessetek! Íme, a bíró az ajtó előtt áll."
      },
      {
        "verse": "10",
        "text": "Vegyetek példát, testvéreim, a szenvedésben és a türelemben a prófétákról, akik az Úr nevében szóltak."
      },
      {
        "verse": "11",
        "text": "Íme, boldognak mondjuk azokat, akik tűrni tudtak a szenvedésekben. Jób állhatatosságáról hallottatok, és láttátok, hogyan intézte a sorsát az Úr; mert igen irgalmas és könyörületes az Úr."
      },
      {
        "verse": "12",
        "text": "Mindenekelőtt pedig, testvéreim, ne esküdjetek se az égre, se a földre, se más egyébre. Hanem legyen az igenetek igen, és a nemetek nem, hogy ítélet alá ne essetek."
      },
      {
        "verse": "13",
        "text": "Szenved-e valaki közöttetek? Imádkozzék! Öröme van-e valakinek? Énekeljen dicséretet!"
      },
      {
        "verse": "14",
        "text": "Beteg-e valaki közöttetek? Hívassa magához a gyülekezet véneit, hogy imádkozzanak érte, és kenjék meg olajjal az Úr nevében."
      },
      {
        "verse": "15",
        "text": "És a hitből fakadó imádság megszabadítja a szenvedőt, az Úr felsegíti őt, sőt ha bűnt követett is el, bocsánatot nyer."
      },
      {
        "verse": "16",
        "text": "Valljátok meg azért egymásnak bűneiteket, és imádkozzatok egymásért, hogy meggyógyuljatok. Nagy az ereje az igaz ember buzgó könyörgésének."
      },
      {
        "verse": "17",
        "text": "Illés ugyanolyan ember volt, mint mi, és amikor buzgón imádkozott azért, hogy ne legyen eső, nem is volt eső a földön három évig és hat hónapig."
      },
      {
        "verse": "18",
        "text": "Aztán ismét imádkozott, és az ég esőt adott, és a föld meghozta termését."
      },
      {
        "verse": "19",
        "text": "Testvéreim, ha valamelyikőtök eltévelyedik az igazságtól, és megtéríti valaki,"
      },
      {
        "verse": "20",
        "text": "tudja meg, hogy aki megtérített egy bűnöst a tévelygés útjáról, megmenti annak a lelkét a haláltól, és sok bűnt elfedez."
      }
    ]
  }
]
